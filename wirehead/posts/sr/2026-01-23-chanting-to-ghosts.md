# Pojanje duhovima
## Stigma današnjih agentskih asistenata za kodiranje - izgledaju kao materijalizovani sci-fi, dok su zapravo samo magla, običan trik infokratije. Ali, da li je to stvarno istina? Da li agenti sa veštačkom inteligencijom mogu da napišu nešto više od unit testova?

Mračna soba mirisala je na espreso i ambiciju. Brilijantna ideja pekla je negde iza optičkog nerva i čekala da zasija na 34-inčnom Samsungu. Agenti su strpljivo čekali njenu komandu pa da se bace na posao. Samo su slojevi prašine u uglovima ekrana, uporno eskiviravši napade mikrofibera, slutili nesavršenost.

Ispisala je... Ne. Iako je jedan ujutro, nema nikoga ko bi mogao da se probudi. Pun gas. Pritisnula je bledi okvir ikonice mikrofona u dnu polja za unos na svojoj mračnoj temi, i odrecitovala početne bajalice. Usledilo je par podpitanja. Neka od njih neočekivano originalna. "Bravo mali", pomislila je uz blagi osmeh. Bujica alfanumerika počela je da lije kaskadom. Surf po talasima inferencije je počeo. Masno plaćeni GPU na drugom kraju planete naglo je počeo da guta vate. Struja vazduha gurala je vrelinu aluminijuma negde u septembarsko popodne. Jato inteligentnih agenata je nadljudskom brzinom pumpalo moderne hijeroglife u zamršeni sklop fajlova.

Dva srka arabike kasnije usledio je izveštaj. Zadatak izvršen. Obrisi novorođenog sintetičkog entiteta u konkavnim sočivima njenih Etnija Barselonki. Nekoliko vradžbina i nejasnog broja minuta kasnije, ideja je blistala materijalizovana na ekranu ispred nje. Rođena okultnim jezikom majke od krvi i mesa i sintetičkog oca, elektronske oluje u lavirintu tajvanskog silicijuma, spremna da pokori svet.

Zvuk automatizovane kapije trgao ju je iz transa. Utorak je, pet ujutro, komšija kreće na posao. Tri sata za spavanje. Sranje. Ispod debelog jorgana, i pored meditacije vredne samog Bude, osmeh nije hteo da ode.

Ponedeljak. Još jedan influenser je sa svog kanala uzbuđeno objašnjavao svetu zašto je za samo šest dana preko pola miliona ljudi odlučilo da instalira novi revolucionarni softver. Njen softver. Pola miliona njene dece je jurcalo procesorskim jezgrima širom planete. Scena je postavljena. Krećemo.

Dobar film.

U realnosti, ipak bi trebalo više od jednog dana. I onda posle recimo tri dana, sklop fajlova bi postao toliko zamršen da bi i analogija modernih hijeroglifa postala preblaga da opiše bedno stanje izvajbovanog koda. Gomila prelepog i neupotrebljivog đubreta, iza koga je ostala bačena struja koja bi mogla da napaja omanje južnoafričko selo mesec dana. Bez pola miliona korisnika naravno.

Ili možda nije tako?

Pošten odgovor zahteva da zagrebemo ispod kože naših virtuelnih lutaka. Ako se odupremo osećaju da razmenjujemo ideje sa inteligentnim bićima, i istrajemo u razumevanju da su veliki jezički modeli koji se nalaze u srcu autonomnih agenata upravo to što im ime kaže - baš veliki ali i dalje samo obični statistički modeli ljudskog jezika - postaje malo lakše da ih vidimo kao to što jesu. Alat. A za korišćenje alata potrebno je majstorstvo. U rukama Mikelanđela čekić i dleto mogu da naprave Davida. U neveštim rukama mogu da naprave samo žuljeve.

Bez obzira na višegodišnje iskustvo u industriji, prva stvar koju moraš da priznaš je da smo najobičniji diletanti u korišćenju ovih alata. Jer ovo su neobični alati sa kakvim se još nismo sreli. Probabilistički. Sa znanjem čovečanstva kompresovanim u težine virtuelnih sinapsi. Rekurzivne funkcije sa trilionima unutrašnjih parametara, stotinama hiljada brojeva na ulazu i jednim na izlazu. Čudni.

Svaka reč zadata LLM-u oblikuje skup mogućih rezultata. Dobro [probrane reči](https://help.openai.com/en/articles/6654000-best-practices-for-prompt-engineering-with-the-openai-api "OpenAI's Best practices for prompt engineering") pojačavaju fokus. Loš izbor i izaći će samo šum. A mesta ima puno - moderan LLM može da sagleda Rat i mir, trilogiju Gospodara prstenova i Dinu [jednim pogledom](https://developers.googleblog.com/en/new-features-for-the-gemini-api-and-google-ai-studio/ "Google Gemini 1.5 Pro's 2 million tokens context window"). Koliko to koristiš? Da li uopšte [znaš](https://code.visualstudio.com/docs/copilot/chat/copilot-chat-context "GitHub Copilot's documentation on chat context building")? Pored ručno unetog teksta tu su i sistemske instrukcije proizvođača modela, instrukcije programera agenta, delovi izvornog koda, prethodne konverzacije, [pravila](https://docs.windsurf.com/windsurf/cascade/memories "Windsurf's rules"), [plan rada](https://docs.windsurf.com/windsurf/cascade/workflows "Windsuft's workflows")... Nad značajnim delom ovoga zapravo imaš kontrolu. Kladim se da je ne koristiš. Prepuštaš je svom "kolegi" agentu. Pucaš zatvorenih očiju i čudiš se kad pogodiš sudiju umesto mete.

Da li veruješ da dobijeni rezultat odgovara tvojoj nameri? Ako se vratimo na našeg Mikelanđela, mogu da ga zamislim kako posle svakog udarca čekićem o dleto napravi dva koraka nazad i pogleda rezultat, pre nego što nastavi da lupa. Da li ti proveravaš? Kako? Koji [model](https://cursor.com/docs/models "Cursor models") koristiš za koji zadatak? Zašto? I tako u nedogled.

Sa dubljim razumevanjem alata, sa više prakse, ideal elektronskog Mikelanđela postaje dostižan. Ali nemojmo se zavaravati da je za bilo kakvo majstorstvo dovoljno nekoliko sati. Isto kao što Scrum Master [nije postao majstor posle kursa od dva dana](https://www.linkedin.com/posts/kentbeck_23-leaving-facebook-kent-beck-being-activity-6442911976111906816-rPJS/ "Ken Beck's interview on Being Human"), ni majstor agentskog razvojnog okruženja se ne postaje posle tri prompta. Sećaš se pravila od [10.000 sati](https://web.mit.edu/6.969/www/readings/expertise.pdf "K. Anders Ericsson and Neil Chamess' Expert Performance")?

Ovde sam da ti kažem da niko još nije majstor ovih alata. Ali kao neko ko je možda prešao 10% puta, epizodu sa početka priče bih pre stavio u Blue Ant nego Sprawl lore. Zavisno od glavne uloge pre nego ambijenta. [Budućnost je već stigla, samo nije jednako raspoređena](https://www.goodreads.com/quotes/681-the-future-is-already-here-it-s-just-not-evenly "Quote on Goodreads"). Šta ćeš uraditi povodom toga?