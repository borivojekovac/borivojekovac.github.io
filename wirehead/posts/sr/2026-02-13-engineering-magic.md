# Inženjering magije
## Zamislite da je sve što chat bot zna tekst koji ste mu pošalali SMS-om sa nepoznatog broja. Pravo u inbox krcat SMS-ovima iz svih krajeva sveta, od ljudi svih boja kože, koji govore sve jezike ovog sveta, svih polova i ličnih zamenica koje je ljudska kreativnost iznedrila. Tada će vam biti jasnija priroda cele zavrzlame.

[Vodič](https://en.wikipedia.org/wiki/The_Hitchhiker%27s_Guide_to_the_Galaxy "Autostoperski vodič kroz galaksiju na Wikipediji") bi rekao: veliki jezički modeli su veliki. Stvarno mnogo veliki. Naprosto da ne poverujete koliko su neverovatno, divovski neshvatljivo veliki. Hoću da kažem, možda vi mislite da vam je potrebno puno vremena da pročitate ovaj članak, ali to su samo trice u poređenju sa vremenom koje bi vam trebalo da iščitate sve brojeve upisane u virtuelne sinapse jednog savremenog jezičkog modela. Da ste se kojim slučajem rodili u Mesopotamiji kada je izmišljeno pismo i zvanično otpočela istorija, i da ste neverovatnim slučajem na raspolaganju imali sve parametre modernog LLM-a zapisanog na glinene table, i da ste tada počeli da ih iščitavate najbrže što možete, još uvek biste čitali a da ne stignete ni do pola. I to pod još neverovatnijom pretpostavkom da niste morali da jedete, ni da spavate, ni da umrete, a bogami ni da odete u WC. Pritom, oni su ujedno i jedni od najboljih [kompresora](https://arxiv.org/abs/2309.10668 "Language Modeling Is Compression") jezičke strukture koju smo ikad napravili. Shvatate već, sadrže baš puno toga.

I onda, kada takav veliki jezički model ispiše nešto u odgovoru na vaše pitanje, kako iz te ogromne zbrke probere baš ono što ste vi želeli da čujete? Odgovor vam se neće dopasti. Uopšte ne probere ono što ste želeli da čujete. Naprosto vaše reči kao munja probiju prirodan put kroz gusto tkanje modela i otkinu parčence smisla pravo na vaš ekran. Ispalite nekoliko bezveznih reči, i dobićete nezanimljiv i potpuno bezobličan komad, ma koliko puta pokušavali. Izrecite majstorsku vradžbinu, kombinaciju moćnih čini složenih baš pravim redosledom i odmerenim ritmom, i izleteće dragulji najneverovatnijih boja i oblika.

Ne, veliki jezički modeli ne pripadaju svetu koji je dizajnirala [Duboka misao](https://en.wikipedia.org/wiki/List_of_The_Hitchhiker%27s_Guide_to_the_Galaxy_characters#Deep_Thought "Duboka misao na Wikipediji"). Oni su mehanička božanstva [boje oktarina](https://en.wikipedia.org/wiki/Discworld_(world)#Octarine "boja oktarina na Wikipediji"). Iznenađujuće, nisu ih sazdali veliki čarobnjaci. Sazdali su ih inženjeri. Tipično, u svojoj nezavidnoj mašti, veštinu upravljanja ovim kolosima nazvali su inženjeringom. Prompt inženjeringom. Šio mi ga Đura.

Dobrodošli na [Neviđeni univerzitet](https://en.wikipedia.org/wiki/Unseen_University "Neviđeni univerzitet na Wikipediji"). Hajde da otvorimo drevni [Oktavo](https://discworld.fandom.com/wiki/Octavo "Oktavo na Discworld Fandom") i pokušamo da udomimo neke od moćnih čini u vaš um.

Lekcija prva. Pitajte sto inženjera za najbolju tehniku prompt inženjeringa, i dobićete sto različitih odgovora. [CLEAR](https://guides.library.tamucc.edu/prompt-engineering/clear "Concise, Logical, Explicit, Adaptive, Reflective"), [C.R.E.A.T.E](https://medium.com/aimonks/chatgpt-power-prompts-cheatsheet-c-r-e-a-t-e-framework-for-prompting-b852b2b9b248 "Context, Result, Explain, Audience, Tone, Edit"), [AUTOMAT](https://medium.com/the-generator/the-perfect-prompt-prompt-engineering-cheat-sheet-d0b9c62a2bba "Act as, User Persona & Audience, Targeted Action, Output Definition, Mode / Tonality / Style, Atypical Cases, Topic Whitelisting"), [CRAFT](https://medium.com/%40vineetagarwal98/the-craft-of-great-prompts-laying-the-foundation-for-your-ai-travel-agent-6ecaa93439fd "Context, Role, Action, Format, (sometimes Task)"), [PROMPT](https://www.linkedin.com/pulse/prompt-engineering-framework-detailed-guide-ashish-kumar-mw3ac/ "Purpose, Role, Output Format, Method/Markers, Tone"), [RTF](https://www.thepromptwarrior.com/p/5-prompt-frameworks-level-prompts "Role, Task, Format"), [RACE](https://buttercms.com/blog/chatgpt-prompt-frameworks/ "Role, Action, Context, Expectation"), [RISEN](https://www.transmedia.co.uk/article/a-beginners-guide-to-different-prompt-engineering-techniques "Role, Instructions, Steps, End goal, Narrowing (constraints)"), [RICECO](https://www.aifire.co/p/the-riceco-prompting-framework-a-guide-to-a-better-ai-prompt "Role, Instruction, Context, Examples, Constraints, Output Format"), [P.A.R.A](https://www.failfast.design/playground/prompt-engineering-5-chatgpt-frameworks "Problem, Action, Result, Alternative"), [COSTAR](https://medium.com/the-generator/the-perfect-prompt-prompt-engineering-cheat-sheet-d0b9c62a2bba "Context, Objective, Style, Tone, Audience, Response") i tako u nedogled. Sve je to super, svi mi volimo te male kutijice u koje se sve lepo pakuje. Suština je da kada imate nameru, kada želite nešto da saznate od vašeg ličnog proročišta, iza postavljenog pitanja prirodno prećutkujete ili ne promišljate puno toga. Postavljate zapovest kao da ispred sebe imate pametnu osobu kojoj ne morate da objašnjavate očigledne stvari. Gledajte to drugačije. Zamislite da ispred sebe imate božanstvo koje sve ume i sve zna. Osim sa kim priča i kad. U stvari, zamislite da je sve što zna tekst koji ste pošalali SMS-om sa nepoznatog broja. Pravo u inbox krcat SMS-ovima iz svih krajeva sveta, od ljudi svih boja kože, koji govore sve jezike ovog sveta, svih polova i ličnih zamenica koje je ljudska kreativnost iznedrila. Tada će vam biti jasnija priroda cele zavrzlame. Objasnite sve.

Lekcija druga. Magijske reči. Nisu sve reči rođene jednake. Neke su lagane, opšte i nezanimljive. "Da". "Kako". Druge se moćne i guste, nose vrlo specifično i duboko značenje. "[Makijavelijanski](https://en.wikipedia.org/wiki/Niccol%C3%B2_Machiavelli "Makijaveli na Wikipediji")". "[Solipsizam](https://en.wikipedia.org/wiki/Solipsism "Solipsizam na Wikipediji")". Funkcionišu kao prefinjeno složeni nož za isecanje verovatnoće iz ogromne zbirke informacija dostupnih modelu. Ukombinujte ih i dobićete prave bisere zadivljujućih oblika. Probaj "[jako duga rečenica makijavelijanskog solipsiste](https://chatgpt.com/?prompt=jako%20duga%C4%8Dka%20re%C4%8Denica%makijavelijanskog%20solipsiste)" i uživaj u prelepoj dijaboličnosti odgovora. Ipak, u praksi nadam se nećeš posezati za ovako jakim činima. Biraj svoje reči pažljivo, idi u domen, idi u nišu, prizovi duhove slavnih!

Lekcija treća. Veliki jezički modeli su odlični učitelji. Mahom imaju i pristup internetu. Jeste malo meta (a znamo da niko ne voli [Metu](https://www.meta.com/ "Onaj čiji domen ne pominjemo")), ali ma koliko neobično zvučalo, možeš da pitaš šta da pitaš. Umesto "ko je Ričard Fajnman", probaj "[kako bolje da postavim pitanje velikom jezičkom modelu 'ko je Ričard Fajnman'](https://chatgpt.com/?prompt=kako+bolje+da+postavim+pitanje+velikom+jezičkom+modelu+'ko+je+Ričard+Fajnman')". Zahvali mi kasnije.

Oh, dosta više lekcija. Umesto toga, za kraj, probaj [Prompt Coach](https://borivojekovac.github.io/prompt-coach "Prompt Coach") - tvog ličnog trenera sa rent-a-mozgom. Stvoren je da ti pomogne da korak po korak samostalno unaprediš svoje upite [PMI prompting tehnikama](https://www.pmi.org/blog/how-to-write-better-prompts-framework "Building Blocks for Better Prompts: A Modular Prompt Engineering Framework on PMI.org"), i izgradiš intuiciju o tome kako dobar prompt treba da izgleda, umesto da pamtiš glupe akronime. Iako je sam trener besplatan, razmišljanje košta - ako plaćaš nalog OpenAI, Google, Anthropic ili xAI-u, [potraži API ključ](https://chatgpt.com?prompt=I%20need%20instructions%20on%20how%20to%20issue%20API%20key.%0A%0AYou%20need%20to%20ask%20me%20for%20which%20of%20these%20providers%20before%20you%20can%20provide%20guidance%3A%0A1.%20OpenAI%0A2.%20Anthropic%0A3.%20Google%0A4.%20xAI%0A%0AUpon%20clarifying%20vendor%2C%20you%20will%20research%20up-to-date%20instructions%20on%20how%20to%20obtain%20API%20key%2C%20and%20will%20then%20provide%20an%20easy%20to%20read%2C%20but%20comprehensive%20guide%20tailored%20for%20me.%0A%0AThe%20guide%20should%20be%20bulleted%2C%20step-by-step%20instructions%2C%20easy%20to%20follow%20and%20clean. "Uputstvo za izdavanje API ključa") i unesi ga u aplikaciju.

 Ko zna, ako istraješ, možda i ti postaneš čarobnjak - jer kao što davno reče Ser Artur Klark - svaka dovoljno napredna tehnologija se ne razlikuje od magije.

